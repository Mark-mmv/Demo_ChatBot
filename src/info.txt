Stipendia
Univerzita Karlova poskytuje svým studentům finanční podporu v podobě stipendií. Ta mohou mít různé podoby a jsou používána v různých situacích – kupříkladu jako sociální dávka, je-li student v obtížné situaci či třeba jako hmotná pochvala za mimořádně kvalitní výsledky v nejrůznějších činnostech spjatých se studiem. Podle druhu jsou stipendia buď jednorázová nebo se pravidelně opakují.


Stipendijní řád upravuje poskytování stipendií studentům i řízení v prvním stupni a odvolací řízení ve věci přiznání stipendia. Také obsahuje úpravu stipendia za vynikající studijní výsledky, účelové stipendium, doktorandské stipendium, stipendium na podporu studia cizinců, stipendium na podporu ubytování a sociální stipendium. Podrobnější úpravu pravidel a podmínek pro přiznání stipendií obsahují vnitřní předpisy jednotlivých fakult, obvykle nazývané Pravidla pro přiznávání stipendií na fakultě, případně opatření děkana.


Základní druhy stipendií poskytovaných na UK jsou:



stipendium za vynikající studijní výsledky

doktorandské stipendium

stipendium na podporu ubytování

sociální stipendium



Informace k poplatkům spojených se studiem jsou uvedeny zde


Stipendium za vynikající studijní výsledky
Kvalitní práce si zaslouží být podporována, a proto Univerzita Karlova v souladu se svým Stipendijním řádem přiznává svým nejlepším studentům stipendia podle pravidel, která můžeme shrnout takto:



Stipendium za vynikající studijní výsledky je studentům přiznáváno zpětně, tedy za předcházející úsek studia (ročník nebo semestr).


Studentům v prvním úseku studia v navazujícím magisterském studijním programu může být stipendium za vynikající studijní výsledky v předchozím studiu v bakalářském studijním programu přiznáváno, stanoví-li tak „Pravidla pro přiznávání stipendií na fakultě„ (dále jen „vnitřní předpis fakulty“).


Stipendium za vynikající studijní výsledky nemůže být přiznáno studentům doktorských studijních programů.

Konkrétní podmínky pro přiznání stipendia za vynikající studijní výsledky stanoví vnitřní předpis fakulty. Základem je stanovení prospěchového průměru nebo prospěchového váženého průměru anebo jiného obdobného ukazatele ze zkoušek a dalších klasifikovaných studijních povinností za předcházející úsek studia.

Stipendium je přiznáváno určitému počtu studentů, nejméně však deseti procentům studentů dané fakulty, daného studijního programu nebo daného úseku studia anebo daného studijního programu a daného úseku studia.

Konkrétní výši, nebo rozmezí částky stipendia za vynikající studijní výsledky na fakultě v daném akademickém roce stanovuje děkan příslušné fakulty a to v rozmezí stanoveném Stipendijním řádem UK, kterým je 10.000 až 50.000 Kč.

Stipendium za vynikající studijní výsledky nelze studentovi přiznat ani vyplácet pokud


skutečná doba studia přesáhne standardní dobu studia tohoto programu o více než jeden rok nebo

pokud student studium ukončil řádně absolvováním, nebo děkan rozhodl na základě žádosti studenta o přerušení studia.

Stipendium na podporu ubytování
Informace pro akademický rok 2024/25
Konkrétní podmínky pro vyplácení stipendia na podporu ubytování, jeho výši, způsob podávání a vyřizování žádostí, dokládání příslušných potvrzení a další náležitosti jsou pro akademický rok 2023/24 upraveny v Opatření rektora č. 33/2024.

Stručný souhrn základních a nejdůležitějších pravidel pro stipendium na podporu ubytování


žádosti o stipendium na podporu ubytování se podávají každý akademický rok znovu, a to výhradně prostřednictvím webové aplikace na https://is.cuni.cz/webapps/

termín pro podávání žádostí na celý akademický rok 2024/2025 je 21. 10. až 21. 11. 2024 (více viz bod č. 5 níže)

vstup do elektronické aplikace pro podávání žádostí – zabezpečené připojení přes SSL: https://is.cuni.cz/webapps (více viz bod č. 1 níže)

termíny výplat jsou na konci měsíce prosince 2024, dubna 2025, července 2025 a října 2025 (více viz bod č. 4 níže)

výplatu lze pouze zaslat na bankovní účet vedený v bance na území ČR

kategorie stipendia na podporu ubytování – základní (není třeba potvrzení), zvýšené (je třeba potvrzení – více viz bod č. 2 níže)

v případě nejasností týkajících se předpisů nebo jiných problémů lze využít služeb elektronické poradny (více viz bod č. 8 níže)

Kdo má nárok na stipendium na podporu ubytování? (více viz bod Podrobnější informace níže)


Sociální stipendium
Informace pro akademický rok 2024/25
Konkrétní podmínky pro vyplácení sociálního stipendia, jeho výše, způsob podávání a vyřizování žádostí, dokládání příslušných potvrzení a další náležitosti jsou pro akademický rok 2024/25 upraveny v Opatření rektora č. 32/2024.

Stručný souhrn základních a nejdůležitějších pravidel pro sociální stipendium

žádosti o sociální stipendium se podávají každý akademický rok znovu

termín pro podání žádosti na celý akademický rok 2024/2025 je 21. 10. až 21. 11. 2024 (více viz bod č. 5 níže)

vstup do elektronické aplikace pro podávání žádostí – zabezpečené připojení přes SSL: https://is.cuni.cz/webapps (více viz bod č. 1 níže)

termíny výplat jsou na konci měsíce prosince 2024, dubna 2025, července 2025, října 2025 (více viz bod č. 4 níže)

výplatu lze pouze zaslat na bankovní účet vedený v bance na území ČR

podmínky pro získání a výplatu sociálního stipendia viz úvodní část a bod Podrobnější informace k sociálnímu stipendiu níže; nutné je potvrzení (viz bod č. 2 níže)

výši a souběh sociálního a ubytovacího stipendia řeší bod č. 3 níže

v případě nejasností předpisů nebo jiných problému lze využít elektronické poradny (více viz bod č. 8 níže)


Často kladené dotazy (FAQ)
Nedaří se mi změnit heslo. Po kliknutí na odkaz, který přijde na můj mail potvrdím na zobrazené stránce nové heslo, ale není přijato.


Problém můze být v tom, že když Vám přijde po použití možnosti zaslání nového hesla odkaz na adresu na které si máte nastavit nové heslo, tak jej např. Seznam (tedy poštovní služba seznam, email a post) nezobrazí celý jako adresu (typicky odkaz rozdělí na více samostatných řádek, konec bývá zobrazen az někde na konci emailu), je pak nutno tuto adresu zadat ručně do prohlížeče (respektive celou označit a pomocí schránky přenést do adresního pole prohlížeče). Též nezapomeňte na to, že odkaz má platnost jen 2 hodiny. V případě, že ani pak se Vám nedaří změnit heslo, je třeba se obrátit osobně na výdejní centrum průkazu pro nové dočasné heslo.




Mám v tomto akademickém roce podanou žádost na předcházející období. Nyní chci podat novou žádost pro další období, ale systém mi hlásí, že to v současné době není možné.


Nejprve je třeba se zamyslet nad tím, zda je opravdu nutné podávat novou žádost. V případě, že předchozí žádosti (v aktuálním akademickém roce) bylo vyhověno, rozhodnutí platí do konce akademického roku a není tedy třeba novou žádost během akademického roku podávat (vyjímkou je např. rozhodnutí žádosti o zvýšenou kategorii stipendia na podporu ubytování, u níž měly dodané doklady časovou platnost kratší než je konec akademického roku, typicky při dokládání dávek hmotné nouze viz. dále).

V případě, že student chce podat novou žádost, protože předchozí žádosti nebylo vyhověno, nebo chce žádat o změnu kategorie na vyšší, nebo dokládal pro přiznání vyšší kategorie potvrzení jehož platnost je omezena na dobu kratší než je akademický rok, pak je třeba podat novou žádost a situaci doložit příslušným potvrzením. Jelikož je ale podání nové žádosti v takovém případě blokováno kvůli případnému odvolání po dobu 50 dní od vydání rozhodnutí, je buď možno počkat až tato doba vyprší, nebo (zvláště v případě, kdy by tato doba vypršela až po termínu pro podání nové žádosti) je možno se zasláním písemného prohlášení na adresu rektorátu (Ovocny trh 5, 116 36, Praha 1) o vzdání se nároku na přezkum rozhodnutí o stipendiu na podporu ubytování nebo sociálního stipendia (v tomto prohlašení uvádějte prosím datum a číslo příslušného rozhodnutí, nezapomeňte jej též podepsat) vzdát nároku na přezkum. Podání nové žádosti bude odblokováno po doručení tohoto prohlášení.




V SISu jsem si změnil číslo účtu, ale v aplikaci na podávání žádostí o stipendia na podporu ubytování a sociální stipendia mám číslo účtu stále stejné. Jak ho mám změnit?


Číslo účtu pro účely zasílání plateb stipendia na podporu ubytování nebo sociálního stipendia je třeba změnit přímo v aplikaci na podávání žádostí o stipendia na podporu ubytování a sociální stipendia a to v sekci WhoIS. Při zadávání čísla účtu je vždy nutné znovu vyplnit číslo účtu, kód banky a předčíslí (pokud ho Váš účet má).